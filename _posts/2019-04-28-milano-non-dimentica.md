---
layout: post
title: Milano non dimentica
featured-img: via_torino
---

Ho depositato i mille euro. In fondo alla strada, nel parco prima della banca, c'era un pannello con la targa del comune e tre manifesti fascisti, croce celtica e tutto. "I camerati non dimenticano". Manifestazione il 29. Altri tre manifesti sul retro del pannello. Google mi ha spiegato che quarant'anni fa hanno ucciso un ragazzo di una scuola superiore. Pare che domani i fascisti ne approfittino per farci un teatrino.

Ero tentato di strapparli ma era pieno giorno e questo sta diventando il mio quartiere. Ho pensato che C., più esperto di me in questioni politiche, non l'avrebbe fatto. Mi sono tornati in mente i ragazzi dello squat.

Ho appena letto le testimonianze del processo su wikipedia. 

"Basta, lasciatelo stare! Così lo ammazzate!" 

Quasi vedo il sangue sulle chiavi inglesi. Perché ieri volevo strappare i manifesti, allora? Da dove arriva quella rabbia? La sensazione di essere in trappola, di non avere altra possibilità che fare a pezzi qualcosa, anche solo la carta. Gorilla nella nebbia.

In Brasile cancellano Filosofia e Sociologia dalle università. Cosa faccio a pezzi? Chi faccio a pezzi? Vorrei gridare, scrivere, dare dei soldi a qualcuno. Ecco, sto scrivendo. Oggi vacche magre.

Ramelli è finito così, dopo due giorni di coma, figlio della liberazione e della pace mai fatta, come lo siamo tutti. Il tono rassegnato che sta prendendo questo periodo mi fa schifo, manco fosse un finale di Pavese. Forse devo cambiare musica.

La tengo e mi tengo lo schifo. Forse lo schifo è qualcosa che non voglio vedere, una ferita purulenta che ho addosso. Un misto tra la paura di fare la stessa fine di Ramelli e il sapere con certezza che altri la faranno. Paure, odii, morti, rabbie e altre cose senza nome che intrecciano le generazioni, che ci trapassano. Vedo i morti ammazzati del futuro e sono altrettanto stupidi e inutili e nudi che quelli del passato. Milano non dimentica. L'assassino e la vittima ugualmente miserabili, ugualmente schifosi e deserti dentro.

Non vi voglio. Non voglio vedervi morti. Perché muori? Perché odii? Parla, guarda, ama! Prova ad amare! Vedi? Non ho strappato i manifesti. Sono stato rispettoso, non scimmiesco. Gentile.

Parlami, Ramelli del futuro, raccontami perché morirai. Sono stati i fascisti? Ma perché? Cosa abbiamo fatto tutti noi affinché tu non morissi? Cosa possiamo fare ora? Vedi, io dico noi ma sono qui solo. Cosa sto facendo che ti farà morire? Hai bisogno di più Filosofia? Ho studiato la mia lezione, se vuoi te la ripeto: L'essere è e non può non essere, il non-essere non è e non può essere. Ti senti meglio? Sei meno fascista ora? Sei meno morto?

Raccontami il tuo finale, che possa aggiungerlo alla mia collezione, Ramelli. Ti ho visto nella foto su wikipedia. Capelli lunghi. Secondo me eri bravo a giocare a calcio. Ho letto qualche altro pezzo, altre chiavi inglesi, pistole. Non ce la faccio. Non mi interessa.

Come ti salvo, Ramelli? Forse per salvarti non puoi dirmi il tuo finale. Ne inventerò un altro, allora, raffazzonato come quello dell'india. Qualcosa che finisca nel silenzio, che è sempre lo stesso: il silenzio della mia stanza, il silenzio dentro al mio corpo, il silenzio dei libri e il silenzio tuo, che non mi parli più.
