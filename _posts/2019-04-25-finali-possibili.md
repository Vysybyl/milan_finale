---
layout: post
title: Finali possibili
featured-img: stanza
---

L'idea è venuta prima sul cesso, tra contrazioni sfinteriche. E se scrivessi dodici finali? "*Dodici Finali Possibili* by..." suona bene. Benino.
Finali possibili per me e per l'immobile città di Milano/Mediolanum/*Milán*. Semimobile. 
Una buona idea.

Anche perchè la città ha cominciato a intragnarsi nelle mie peristalsi, in movimenti alieni, ma con sicuro calore umano. Siedo sulla sedia scomoda perchè la comoda l'ho spaccata qualche giorno fa dondolandomici. Bisogna che la porti ad aggiustare. Forse da M... Ah, no, M. ora esce con J., non s'addafare. Mica mi serve M. per trovare un falegname qui in quartiere, a me. Anzi, mica mi serve un falegname, appena quattro tasselli che non si spacchino come questi scrauzi dell'ikea.

La città, dicevamo. Le insegne vecchie e consunte come blasoni di famiglie antiche. *Riparazione Scarpe*, *Bar Corallo*, *Ristorante La voce del mare*. Ogni graffio sulla scritta una battaglia, ogni lampadina bruciata o vetro crepato un figlio. I morti si contano sui buchi delle serrande. 
Io tutto questo me lo mangio, lo sorbisco come fosse Van Gogh o uno stacco di coscia malcelato/noncelato.

Gli Starbucks e la roba nuova non si può vedere. Daranno pure da lavorare ma [pausa cioccolato] sembrano adesivi attaccati su ieri. Piuttosto faccio un giro in Sarpi a guardare i caratteri cinesi o fisso i vetri sporchi dei kebabbari: l'esotico e il sudicio compensano il nuovo amnesico.

Immaginiamo di avere un tempo limitato. Mezz'ora al giorno, tutti i giorni per un paio di settimane, e che occorra trovare una chiusa, una quadra, un finale, altri sinonimi, prima che scada il tempo. È una specie di lusso, scrivere i finali.

Ho mille euro da depositare, e mille euro sembrano più un inizio che un finale... Ma il finale può arrivare inaspettato... Come l'olio sulle rotaie del tram di Bulgakov (anche se, a dirla tutta, quello era nel primo capitolo... Ecco: il finale può arrivare anche all'inizio). Comincerò a depositarne cento oggi. Non mi va di girare con tutti quei soldi in tasca e se poi lo sportello automatico non funziona tocca portarseli in manifestazione.

Come finisce la manifestazione? Poco importante. Piuttosto, mi sovviene ora, ieri qua accanto, l'appartamento che confina con la mia stanza, si pazziava... Prima due voci di donna e musica anni '90 (Anouk, roba così, ...) poi il silenzio per un po', prima di mezzanotte, giusto il tempo di farmi prendere in mano la Morante, poi i gemiti, squillanti, ritmati, pura gioia. Alcuni attutiti, forse soffiati contro il cuscino ("mmmhf! mmmhf! mmmhf!"), altri spezzati come se mancasse l'aria alla fine ("aaahnf! aaahnf! aaahnf!") alcuni a piena voce ("aaahaaa! aaahaaa! aaahaaa!") che anche il tizio di sopra si è alzato, ha cincischiato un po' fuori dal letto passeggiando per la camera, poi s'è chetato, forse s'è messo i tappi o s'è messo in ascolto; altri gemiti ancora. Voci di uomo mai. Devono avere la mia età a giudicare dalla playlist. "Nobody's wife" l'hanno pure cantato. 

Ecco, vedete che questa città mi entra dentro e che loro ieri un finale l'hanno trovato.
