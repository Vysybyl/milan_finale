---
layout: post
title: Milan finale
featured-img: pre_lampo
---

Ho trovato una casa da comprare e ora i mille euro serviranno a qualcosa. Ne compro un pezzo e mi faccio corpo di Milano. La città ora dorme, russa motorini e serrande e mi dice "Non ti conosco". Io mi offendo e la amo.

Ci rinuncio. Forse va bene così, forse sono bravo. Forse bisogna solo dire "Sì" al neon, al litio, agli scooter elettrici e ai treni a vapore. Allo storno che qualche ora fa cantava sotto i lampioni di Gae Aulenti.

Forse i ragazzi dello squat non li rivedrò più, e devo dire di sì.

Forse la lingua di mia madre sarà sempre quella della psicosi, e devo dire di sì.

L'assassino non verrà mai trovato. L'ombra del suicidio tornerà a trovarci la notte, e con lei le vecchie canzoni e le battute. Sarò doppio e subdolo e incapace. La città crollerà. Ci saranno fuochi e morti. La F. non tornerà. Smetterà di piovere.

A tutto questo devo dire sì, perché io oggi sono la creazione. Io sono la dimenticanza e io il ricordo. Io, che potevo tutto, oggi siedo su questa sedia scricchiolante, quella rotta accanto a me, perché a questo ho detto di sì, perché così ho deciso.

Non desidero più né la morte né l'orgasmo. Io mi chiamo fuori, sono venuto a Milano solo per guardarvi e non vi ho trovato.

Non cercatemi. Ora annego nel letto.
