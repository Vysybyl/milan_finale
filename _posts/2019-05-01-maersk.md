---
layout: post
title: Maersk
featured-img: erba
---

Trenta minuti davvero, oggi, che sono sul treno. Uscendo da Milano il verde sembra molto più brillante, anche negli *wasteland* (immondezzai) attorno ai binari, come se fosse pronto a riprendersi tutto d'un balzo.

Bella giornata oggi.

Ho un grumo di rabbia e tristezza, sembra debba vomitare. La chat con la F. domenica e la chiacchierata ieri mi hanno scavato tipo l'amazzonia di Bolsonaro. La vita grida come nel singulto di un orgasmo, ma io non sempre l'ascolto, di stazione in stazione.

Un ponte di cemento, ma arcato come fosse antico. Un viadotto nuovo, di bruttezza discreta, ammuffito dai graffiti. Ogni parola dipinta o stampata lungo il percorso urla che non vuole morire, non vuole essere dimenticata. Come lo gridano le erbacce e i muri di mattoni nudi.

"Gold", "Babe", "Music", "Ciruzzo" tra i pezzi. "Berghsci", "Votan", "Gallarate", "Maersk" tra le insegne o sui container e le cisterne. Più la scritta è nuova e brillante, più è disperata. Rassegnate quelle consunte. Soprattutto i vecchi graffiti che ricordano a chi li ha fatti che "quella fase è passata", o che non abita più da queste parti. Non c'è più.

Io gioco con le scritte ma tifo per le erbacce. Se avessi soldi scommetterei, anche solo i mille euro che ho depositato in banca l'altro giorno. L'erba vince facile.

La prossima fermata è la mia. In questo viaggio non ho imparato nulla che si sappia scrivere, se non a osservare i cortili della case vecchie a Milano, il colore delle piante selvatiche e il bianco dei monti che conservano ancora un po' d'acqua dolce laggiù sullo sfondo.
