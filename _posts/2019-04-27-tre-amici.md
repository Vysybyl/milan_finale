---
layout: post
title: Tre amici
featured-img: genova
---

Finalmente striscio fuori dal letto ma qualcosa ormai si è perso. Ieri la M. era meno rigida, più lucida. Le ho canticchiato la canzone di Cobain e le ho detto che gliela insegno alla chitarra. Nessun finale da scrivere. Di nuovo bella.

Mi sono tornati in mente ancora una volta loro tre. Z., F. e la E. Potrei postare: 

*Facebook aiutami tu! Cerco tre ragazzi che studiavano filosofia in Statale a Milano nel 2005. Non sono sicuro dei nomi. Z. era stato in India...*

[di nuovo l'India]

*ed F. in Messico con gli zapatisti. L'ultima volta che ho visto F. e la E. aspettavano un bambino che oggi dovrebbe avere circa tredici anni. In Statale tenevano un laboratorio autogestito. Poi sono andati a vivere in uno squat sopra Genova.*

Il nome dello squat me lo ricordo. Stava sui monti. *Boy-squatter*, si era autodefinito un uomo che viveva con loro quando ero andato a trovarli nel 2005, l'ultima volta che ci siamo visti.
Lo cerco su google. Vengono fuori post anonimi vecchi di dieci anni, su blog anarcoidi; appelli contro lo sgombero, che però sono precedenti alla mia visita (i due operai portati su dalla polizia per murare gli porte e finestre si erano rifiutati di caricarsi in spalla i mattoni per quell'ultima salita ripida che separava le case dalla fine della strada). Leggo con gli occhi impiastricciati di sonno l'articolo di un giornale locale su un imprenditore gambizzato, e altri su pacchi bomba, il G8... Niente post su facebook. Come si installa Tor?

Rannicchiato nel letto, in posizione fetale-sconfitta, accolto dal silenzio della mia camera irreale. Perché sono tornato? Perché li cerco? 

Come finisce? Alcuni degli articoli sui siti di controinformazione sono firmati. Ci sono persino un paio di numeri di telefono. Partirò da lì.
