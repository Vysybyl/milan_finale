---
layout: post
title: India
featured-img: india
---

Manca oggi quell'immobilità del tempo che ci siamo gustati ieri. Anche il sole è spuntato rovinando l'immagine di Milano lucediffusa così come la volle la Dea. Ricoverano la L., oggi.

Bisogna trovare il dosaggio del litio e togliere tutte le altre schifezze narcotiche da stalla con cui l'hanno imbottita negli ultimi dieci mesi. ("I'm so happy, 'cause today I've found my friends..."). Poi la vado a trovare.

Niente tempo immobile. Ieri con K. sembrava di essere all'università ancora, seduti sui gradini su cui cadde Manzoni, a mangiare birra e pizza fritta e a parlare di relazioni e vita e massimi sistemi, oppure in silenzio. K. si misurava l'età sul metro-della-vita-standard e parlava di figli o altre milestones come se fossero cose da prendere al supermercato. Ce l'aveva anche Dante, 'sto righello, e infatti "Nel mezzo del cammin di nostra vita" doveva valere trentacinque ossia l'anno milleduecento tondo, anche se lui a settanta non v'è arrivato e'l finale suo non l'ha scritto mai (cinquantasei, wikipedia conferma). Io trentacinque li faccio tra qualche mese. K. li ha già passati.

"Ma cazzo, K., pensi davvero che se avessimo quello che serve per metter su famiglia o sistemarci o chennesoio non l'avremmo già fatto!?" non gli dico. Però ascolto quello che ha da dire nel tempo fermo e misuro anch'io compagna figli lavoro casa pensione e l'unico su cui metto il visto è il terzo ma concludo anch'io rassicurato che ci manca l'occasione giusta, che poi è lo stesso ragionamento che farò oggi pomeriggio con la L. e gli altri pazzerelli dello psichiatrico. Il loro recinto non arriva alla piazzetta San Fedele.

Qual è il finale di oggi? La schiena mi fa male e ieri ho spaccato il vetro del cellulare a tela di ragno. Tocca fare un po' di movimento e andare in Sarpi a farlo riparare. Poi oggi è lavorativo, tocca rispondere alla mail e trattare di chat e fatturazioni che mi scassano l'anima e anche del vocale che chiedeva degli attentati.

Forse oggi tocca già parlare del mio finale, che però speravo di tenermi da parte come un power-boost per gli ultimi livelli, perché se lo uso al secondo livello poi tocca trovarne un altro o al dodicesimo non ci arrivo. 

Non arriva nient'altro? ...Va bene, allora: India.

L'India è un'anamorfosi dell'Italia stirata in tutte le direzioni. E in largo e in lungo, Ceylon al posto della Sicilia e l'Himalaya più alto delle Alpi. La Sardegna forse è il Madagascar. 

Io finisco quello che ho da fare qui, metto 'sti soldi in banca, scrivo gli altri dieci finali, compro casa, l'affitto e poi me ne vado in India. Che sul righello non c'è. Fuori scala.
