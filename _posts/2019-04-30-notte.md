---
layout: post
title: Notte
featured-img: tramonto1
---

Anche oggi sono le due e trenta. La vicina purtroppo non si è più fatta sentire. 

Oggi il finale sarà difficile, lo sento. C'è un libro con la copertina strappata accanto al computer sulla scrivania. Niente di significativo sembra essere accaduto oggi e ho ancora in testa "Ol'55" di Tom Waits, come quando mi sono svegliato. 

Ascolto le voci nella mia testa e ora blaterano solo "shinanigans", qualsiasi cosa voglia dire. 

Ho scritto a un numero, trovato su un vecchio post di Indimedia del 2010, chiedendo notizie dei ragazzi dello squat. Nessuna risposta. Cosa pensava San Francesco prima di impazzire, quando era ancora Francesco? "Quando Gesù si consegna davvero nelle mani di Dio, è lì che diventa potentissimo", rifletteva E. qualche giorno fa, anche se in un'altra prosa che ora non so ricreare.

Ginsberg e i Beat ora sembrano un oracolo: strada, manicomio e psicofarmaci, il Grande Verde della *medicina* amazzonica. Ci siamo passati. Ma loro erano autentici ed io no. Ecco, vedi anche questa frase fa cagare.

Un finale difficile oggi. Un finale difficile.

Nell'episodio che vedevo un paio di ore fa lui finiva per uccidere quella che lo aveva violentato da bambino. Finiva per terra in una pozza di sangue. Forse se ritrovassi F. o R., uno dei due, forse le mie mani smetterebbero di sembrarmi così irreali. Forse mi innamorerei. È la stanchezza che le fa sembrare così? La mia psicosi? Quella di mia madre? Una vita passata?

Eppure le mie mani si muovono, no? Sono io che le muovo...
Aspetta. Ho visto qualcosa... Il silenzio... Il silenzio da cui provengono queste parole... Ho visto quel silenzio. Quel silenzio in cui l'io che scrive non esiste.

Il ritornello continua a ripetersi incessante. Ora il respiro. Ora il rumore della ventola del laptop e la strada fuori. Aspettare che il silenzio si manifesti sottoforma di parole.

Sento pezzi, frammenti, ma niente a cui attingere. Da fuori mi vedrebbero come un ragazzo mulatto con la posa di un vecchio.

Pensavo di dovervi benedire o maledire tutti per salvarmi dai vostri peccati, e invece vi lascio solamente.